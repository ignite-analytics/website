+++
author = "Ignite"
categories = ["Nyheter"]
date = "2019-05-29T15:12:56+00:00"
draft = true
image = ""
ingress = "Lars Lien"
tags = []
title = "Lars Lien"

+++

Navn og alder?

Lars Lien Ankile, 21 år.

· Hvem er du?

Jeg er som nevnt 21 år og kommer fra Lier. Nå går jeg indøk 2. året og stortrives her i bartebyen. Før jeg begynte på NTNU var jeg ett år i sjøforsvaret på en slepebåt hvor jeg var ansvarlig for at dekket var skrubbet og vinsjene smurt — nå er det er mildt sagt deilig å være tilbake på skolebenken. Oppveksten i Lier har vært veldig bra. Det er jo ikke akkurat byen, men jordbæråkre langs skoleveien er jo digg — jeg har spist meg mett på stjålne jordbær mer enn én gang.

· Skole, linje og spesialisering?

Jeg går 2. året på indøk/industriell økonomi og teknologiledelse, med datateknologi som teknologiretning.

· Hvorfor valgte du å søke sommerjobb hos Ignite Procurement?

Jeg hadde hatt sommerjobb i en hyttebutikk i noen år, og kjente jeg var veldig lei av å selge forbrenningstoalett og utedobark, og trengte en jobb hvor jeg kunne bli litt utfordret og få bruke hodet. Jeg fulgte med på Bindeleddets sider på stillingsannonsene, men stort sett alle internships var for 2. klasse bortsett fra Ignite sin. Jeg leste annonsen og ble først og fremst veldig gira på internship i Ignite, og tenkte at det var perfekt for meg. Samtidig tenkte jeg, «shit, jeg er jo ikke litt kvalifisert til det greiene her». Jeg søkte likevel fordi jeg tenkte at det verste som kunne skje var at jeg ikke fikk jobben. Men det gjorde jeg, og jeg er så utrolig glad jeg valgte å søke.

· Hvordan så en typisk arbeidsdag ut i sommer?

På en vanlig dag kom jeg til kontoret litt før klokken 9, la fra meg sakene på kontoret og tok meg en kaffe på maskinen i gangen og pratet med de andre internsene. Klokken 9 møttes alle utviklerne på et kontor for å kjøre et såkalt stand-upmøte, hvor man veldig kjapt forteller om hva man har drevet med dagen før og hva planen for dagen er, samt stille spørsmål hvis man lurer på noe.

Deretter var vi fri til å disponere tiden selv. Det innebærer som regel å programmere og løse det problemet man har for hånden. Men vi brukte også en del tid på å diskutere og sparre på hvilke løsninger på problemer som potensielt var best og hvilke designløsninger som er mest intuitive. Det var også veldig lav terskel for å spørre hverandre om man trengte input eller hjelp med noe.

Vi spise lunsj rundt klokken 12. Det var helt sinnsykt god mat i kantinen — middag til lunsj hver dag. Vi spiste som regel sammen hele kontoret. Vi var en utrolig bra gjeng i sommer så lunsjen var absolutt et høydepunkt.

En arbeidsdag varer til sånn omtrent klokken 17. Det var likevel flere dager jeg ble senere på kontoret, både fordi jeg syns det var gøy det vi drev med, og fordi det er vanskelig å rive seg løs når man er dypt inne i noe. Det er heller ikke feil med overtidsmat fra Foodora.

· Hva likte du best ved sommeren i Ignite Procurement?

Selv om jeg er utrolig glad i å progge, og det har vært fantastisk å få gjøre det en hel sommer, var nok det beste med jobben alle folkene jeg har jobbet med. De andre internsene jeg har jobbet med var en utrolig bra gjeng og vi hadde det sykt gøy på kontoret. Også sjefene er hyggelige og morsomme, og det er lav terskel for å brase inn på kontoret og stille alle spørsmål man måtte lure på. Alle bedrifter skryter jo av at de har så flate organisasjoner, men jeg tror faktisk ingen slår Ignite på akkurat det — vi spiste lunsj med partnerne hver dag.

· Hvilket utbytte har du hatt av internshipet?

Jeg har lært så utrolig mye mer enn jeg trodde. Først og fremst har jeg lært mye om det å utvikle store, webbaserte systemer og det å behandle store data, noe jeg tror kommer til å bare bli viktigere og viktigere fremover. Men jeg tror kanskje erfaringen med å jobbe effektivt i team med en rekke forskjellige folk har vært vel så verdifull. Jeg har også lært mye om viktigheten av å kunne effektivt kommunisere hva det er man jobber med og lager til folk som ikke kan programmere, noe som ikke alltid er så lett, men utrolig viktig.

· Hvor går veien videre etter endt internship?

For min del går den tilbake til skolebenken i førsteomgang, men jeg jobber deltid for Ignite ved siden av studiene. Jeg satser på å kunne komme tilbake neste sommer også.

· Har du tips til andre som vurderer å søke på internship?

Mitt beste tips er vel: søk! Jeg var i tvil om det var noe vits å søke da jeg gjorde det, men nå er jeg veldig fornøyd med at jeg gjorde det. Videre så er det vel å anbefale å ha noe erfaring med programmering, selv om det aller viktigste helt klart er motivasjon, og vilje og evne til å lære fort. Man skal mest sannsynlig ikke gjøre det man har lært på skolebenken uansett så det gjelder å kunne plukke opp ting kjapt og å lære på jobben. Jeg kan også anbefale å se litt på typiske intervju-spørsmål og hva slags kodeoppgaver som kan komme i en intervjusetting, da det er en viktig del av intervjuet. I tillegg er det greit å prøve å ha på plass en kort liten presentasjon av seg selv — det blir det garantert spurt om. Sist men ikke minst — vær deg selv, men gjerne en god versjon av deg.
